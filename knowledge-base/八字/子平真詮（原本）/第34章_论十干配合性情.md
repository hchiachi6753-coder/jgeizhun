---
source: 子平真詮（原本）
chapter: 第34章
title: 论十干配合性情
category: 八字
author: 沈孝瞻
dynasty: 清
format: epub
keywords: ["甲", "丁", "壬", "辛", "火", "喜神", "丙", "乙", "五行", "未", "癸", "戊", "水", "木", "己", "土", "日主", "庚", "忌神", "相生"]
---

# 论十干配合性情

第4章 论十干配合性情

合化之义，以十干阴阳相配而成。河图之数，以一二三四五配六七八十，先天之道也。故始于太阴之水，而终于冲气之土，以气而语其生之序也。盖未有五行之先，必先有阴阳老少，而后冲气，故生以土。终之既有五行，则万物又生于土，而水火木金，亦寄质焉，故以土先之。是以甲己相合之始，则化为土；

土则生金，故乙庚化金次之；

金生水，故丙辛化水又次之；

水生木，故丁壬化木又次之；

木生火，故戊癸化火又次之，而五行遍焉。

先之以土，相生之序，自然如此。此十干合化之义也。

其性情何也？盖既有配合，必有向背。

如甲用辛官，透丙作合，而官非其官；

甲用癸印，透戊作合，而印非其印；

甲用己财，己与别位之甲作合，而财非其财。

如年己月甲，年上之财，被月合去，而日主之甲乙无分；

年甲月己，月上之财，被年合去，而日主之甲乙不与是也。甲用丙食与辛作合，而非其食，此四喜神因合而无用者也。

又如甲逢庚为煞，与乙作合，而煞不攻身；甲逢乙为劫财，甲逢丁为伤，与壬作合，而丁不为伤官；甲逢壬为枭，与丁作合，而壬不夺食。此四忌神因合化吉者也。

盖有所合则有所忌，逢吉不为吉，逢凶不为凶。即以六亲言之，如男以财为妻，而被别干合去，财妻岂能亲其夫乎？女以官为夫，而被他干合去，官夫岂能爱其妻乎？此谓配合之性情，因向背而殊也。
