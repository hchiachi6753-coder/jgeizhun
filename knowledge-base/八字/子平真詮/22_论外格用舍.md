---
source: 子平真詮
chapter: 22
title: 论外格用舍
category: 八字
author: 沈孝瞻
dynasty: 清
keywords: ['月令', '土', '格局', '木', '水', '用神']
---

# 论外格用舍

八字用神既专主月令，何以又有外格乎？外格者，盖因月令无用，
权而用之，故曰外格也。
如春木冬水、土生四季之类，日与月同，难以作用，类象、属象、
冲财、会禄、刑合、遥迎、井栏、朝阳诸格，皆可用也。若月令自有用
神，岂可另寻外格？又或春木冬水，干头已有财官七煞，而弃之以就外
格，亦太谬矣。是故干头有财，何用冲财？干头有官，何用合禄？书
云“提纲有用提纲重”，又曰“有官莫寻格局”，不易之论也。
然所谓月令无用者，原是月令本无用神，而今人不知，往往以财被
劫官被伤之类。用神已破，皆以为月令无取，而弃之以就外格，则谬之
又谬矣。
