---
source: 子平真詮
chapter: 第6章
title: 论十干得时不旺失时不弱
category: 八字
author: 沈孝瞻
dynasty: 清
keywords: ["亥", "水", "己", "五行", "衰", "未", "墓", "丑", "食神", "庚", "辛", "火", "子", "辰", "午", "死", "丙", "丁", "戌", "金"]
---

# 论十干得时不旺失时不弱

书云，得时俱为旺论，失时便作衰看，虽是至理，亦死法也。然亦
可活看。夫五行之气，流行四时，虽日干各有专令，而其实专令之中，
亦有并存者在。假若春木司令，甲乙虽旺，而此时休囚之戊己，亦尝艳
于天地也。特时当退避，不能争先，而其实春土何尝不生万物，冬日何
尝不照万国乎？
况八字虽以月令为重，而旺相休囚，年月日时，亦有损益之权，故
生月即不值令，而年时如值禄旺，岂便为衰？不可执一而论。犹如春木
虽强，金太重而木亦危。干庚辛而支酉丑，无火制而晃富，逢土生而必
夭，是以得时而不旺也。秋木虽弱，木根深而木亦强。干甲乙而支寅
卯，遇官透而能受，逢水生而太过，是失时不弱也。
是故十干不论月令休囚，只要四柱有根，便能受财官食神而当伤官
七煞。长生禄旺，根之重者也；墓库余气，根之轻者也。得一比肩，不
如得支中一墓库，如甲逢未、丙逢戌之类。乙逢戌、丁逢丑、不作此
论，以戌中无藏木，丑中无藏火也。得二比肩，不如得一余气，如乙逢
辰、丁逢未之类。得三比肩，不如得一长生禄刃，如甲逢亥子寅卯之
类。阴长生不作此论，如乙逢午、丁逢酉之类，然亦为明根，比得一余
气。盖比劫如朋友之相扶，通根如室家之可住；干多不如根重，理固然
也。
今人不知命理，见夏水冬火，不问有无通根，便为之弱。更有阳干
逢库，如壬逢辰、丙坐戌之类，不以为水火通根身库，甚至求刑冲开
之。此种谬论，必宜一切扫除也。
