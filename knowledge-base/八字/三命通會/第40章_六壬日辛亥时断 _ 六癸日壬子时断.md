---
source: 三命通會
chapter: 第40章
title: 六壬日辛亥时断 / 六癸日壬子时断
category: 八字
author: 萬民英
dynasty: 明
format: epub
keywords: ["甲", "辰", "丁", "壬", "辛", "戌", "火", "子", "丙", "食神", "申", "乙", "亥", "未", "癸", "巳", "戊", "午", "寅", "水"]
---

# 六壬日辛亥时断 / 六癸日壬子时断

第134章 六壬日辛亥时断

六壬日逢辛亥时，印禄相随最是奇；财官不见无冲破，得路青云报尔知。

壬日辛亥时，日禄居时，无克破，有倚托，柱中不见财官，富贵显达；行东运，大贵；若通气，减福；南方运，不贵巨富。

壬子日辛亥时，主父母不得善终，后发不富。亥卯年月，文章进身，大贵。

壬寅日辛亥时，艰难中发。未月，杂气财官，敦厚，中年贵，五十后终。亥月，东南运，方面。

壬辰日辛亥时，秀贵、恶死，午月，干头无己土，青云得路，若有甲合，为去官留煞，三四品贵。酉月亦贵。

壬午日辛亥时，平。丑月，风宪。寅月，禄马同乡，行金水运，方面。戌月，东北运，四五品。丑午，僧道官命。

壬申日辛亥时，贵。辰戌丑未，杂气财官，吉。年月干无己土，入日禄格，酉月申卯年，行东北运，显贵。

壬戌日辛亥时，少年富贵。亥申巳戌年月，一二品贵。纯戌，水火运，金紫。

壬辛会遇亥时推，白玉休嫌出见迟；长生禄马无刑破，抛却麻衣挂紫衣。壬日时临禄马，又为印绶同乡。水从金木自然强，此命极高为上。癸乙暗合咸福，无冲破显文章。积玉堆金满屋堂，荫子封妻之象。

第135章 六癸日壬子时断

六癸日生时壬子，青云得路最为奇；若无己土冲克破，自有功名显达时。

癸日壬子时，日禄归时，癸水子上建禄，若年月干支无戊己午未字刑冲破害，三元有倚托，通月气者，文章秀丽，官职显达；若通木气月，亦贵。如柱透己，有甲合，亦贵。否则，反复。

癸丑日壬子时，午寅、乙丑，己丑年月，文职四五品，通身旺木气月，无戊己午巳字，显贵。未，风宪。巳午，进士。忌壬寅、乙未、庚戌月，俱刑。乙丑月，下贱。

癸卯日壬子时，时日相刑，伤妻克子，近贵；无己土，威权。若亥巳俱全，进士乌府。年月纯寅，伤官生财，非大贵即大富。忌甲辰月凶刑孤，丙申月凶恶死，己丑月刑。

癸巳日壬子时，春夏发财福，辰戌丑未，不贵终富。忌戊寅月遭刑，戊申月受刑，己酉月乞丐。

癸未日壬子时，申酉月，贵。戌亥，大富贵。寅卯，孤。辰巳，凶。忌壬申月，身不全，凶；庚辰月，凶刑；乙丑月，失土凶死。

癸酉日壬子时，行藏进退，少子难为妻家。忌丙寅月，不全尸死；乙巳月，大破凶死；丁酉月，自缢死。

癸亥日壬子时，贵。亥月生，飞天禄马，登科甲第，大贵。又癸禄居子，壬禄居亥，日时互换，三四品贵。忌戊寅月，死不全尸；戊申月孤贫；己酉月孤苦。

日禄归时局中得，食神喜遇怕刑冲；伤官莫道伤财运，官不加兮财不丰。癸日时临壬子，名为归禄格同，家门白屋也峥嵘，玄武当权禄重。水清宝瓶益盛，文章博览多通，荣迁来历紫薇封，甲午寅亥破动。
