---
source: 三命通會
chapter: 第134章
title: 六己日乙丑时断 / 六己日丙寅时断
category: 八字
author: 萬民英
dynasty: 明
format: epub
keywords: ["甲", "辰", "丁", "戌", "辛", "火", "子", "丙", "衰", "申", "乙", "亥", "未", "癸", "巳", "午", "寅", "水", "金", "木"]
---

# 六己日乙丑时断 / 六己日丙寅时断

第88章 六己日乙丑时断

六己日生时乙丑，煞星受制不为伤；柱中身旺多荣贵，无助生人昼夜忙。

己日乙丑时，专财逢鬼，丑上有明乙为鬼，暗癸为财。若有倚托通身旺者，贵；通运亦吉。若鬼有助，旺不能任者，衣禄平常。

己丑日乙丑时，时上偏官，居武职都阃，还看地方断之。卯月金水运，六七品贵。

己卯日乙丑时，子申月，行金土运，侯伯。巳酉丑戌年月，俱吉。己巳日乙丑时，寅卯月，偏官格。无酉戌字，文进贵命。

己未日乙丑时，时日并冲，妻生财可也。卯午年月，金神入火乡，西南运，贵。辰戌四季全，大贵。干透丁辛，纯阴亦贵。

己酉日乙丑时，卯月，偏官。辰月，财煞，贵。申酉，伤官伤尽。巳午，印绶，俱贵。丑戌，亦贵。

己亥日乙丑时，卯月，大贵。申月，水木运，风宪、方面。时逢乙丑本身衰，库有财星内伏埋；不遇钥匙难显达，方知出外称心怀。己日时临乙丑，库中耗鬼兴灾。祖宗产业有盈亏，谋望财去财来。戌未刑冲发福，无匙来往搬移，双亲雁序事难依，救未中取贵。

第89章 六己日丙寅时断

六己日生时丙寅，暗官明印旺其身；月通木气无冲破，贵倚三台八位成。

己日丙寅时，官印生旺。己用甲为官，丙为印，寅上甲旺丙生。如果无破、通木局月气者，大贵。喜行木火，不宜金水，岁君同。

己丑日丙寅时，春官旺，夏印旺，秋既济，冬平。辰戌年月，文贵显达。纯丑，寿高。戌月，木火运，五、六品贵。

己卯日丙寅时，午辰年月，文章显达，大贵。寅午，官至三品。己巳日丙寅时，先刑后旺。寅月，正官格，文章显贵。亥子水，水运，贵。纯戌，武职三品。年月申亥四生局全，大贵，或不善终。

己未日丙寅时，生土厚地，方贵。水木年月，行东北运，贵。一云多庶出过房，或父不见生。

己酉日丙寅时，月通木火局，贵；木火运，亦荣达。

己亥日丙寅时，春生官旺，贵；夏秋平；冬财旺，吉。寅申丑巳午辰戌年月贵。《神白经》云：“火木象贵。”

己日丙寅时异常，少年未遇富文章；运行卯地生明月，平步青云到帝乡。己日丙寅时正，官星印绶长生。学堂三合喜光荣，博览文章聪俊。年月无冲无破，定应金榜题名。运行官旺主亨通，上等高人之命。
