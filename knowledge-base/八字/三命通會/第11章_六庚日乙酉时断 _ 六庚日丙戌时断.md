---
source: 三命通會
chapter: 第11章
title: 六庚日乙酉时断 / 六庚日丙戌时断
category: 八字
author: 萬民英
dynasty: 明
format: epub
keywords: ["辰", "丁", "壬", "辛", "戌", "火", "子", "坎", "丙", "衰", "申", "乙", "亥", "未", "戊", "午", "寅", "水", "艮", "木"]
---

# 六庚日乙酉时断 / 六庚日丙戌时断

第108章 六庚日乙酉时断

六庚日生时乙酉，金中相会化真金；柱中无火多刚缺，有火相成贵气荣。

庚日乙酉时，气化真金。庚以乙为财，辛为刃，酉上财绝刃旺。若化真金，柱中无火，金太刚则缺；行火运，造化抑扬，得合中道。庚辰日最好年月带马，三、四品贵，但主少子或不肖。

庚子日乙酉时，主富。月通火气，贵：不通，平常，运通亦称意。卯亥年月，帅阃。一云破祖刑凶。

庚寅日乙酉时，刑。寅午戌吉。申子，凶暴。

庚辰日乙酉时，刑。寅卯午年等月，二品权贵。戌亥大贵。《神白经》云：化金，主福厚。

庚午日乙酉时，刑，中贵。寅午戌亥卯未二局，贵。已，亦吉。

庚申日乙酉时，真刑。寅午戌，大贵。已酉丑，中贵。申子辰，富。亥卯未，凋零，一云财吉。

庚戌日乙酉时，刑后发。寅午戌，官星明朗，贵。亥卯未，富或五、六品贵。已酉丑刃旺持权，主发迹于疆场，武臣最宜，文臣亦主掌兵权，究竟受羊刃之祸。

天元化合酉时生，生月之中见土亨；荣遇财官皆显达，功名利禄沐恩荣。庚日时逢乙酉，就中合化真金。财官运步福源生，文秀聪明为甚。不遇亥子克妻；贵贱举失胸襟。凡事后吉先多凶，人品显达之命。

第109章 六庚日丙戌时断

六庚日生时丙戌，金火持争事不详；身旺月通印绶吉，不通无救祸难当。

庚日丙戌时，金火持争。庚以丙为鬼，丙火、戊土合局，金无气。若通身旺印，卯月有救助者，贵；反是平常或夭贱。运通亦吉。庚属大肠，若丙丁旺甚，主痔漏、脏毒、脓血之灾。

庚子日丙戌时，春，偏官用财，吉。夏，煞旺身衰，凶暴。秋，身煞俱旺。已酉丑月，西方运，腰金衣紫。寅亥子月，金绝病死，多贫贱。一云聋哑、犬狼伤。

庚寅日丙戌时，申子辰月，偏官有制，吉。秋生，身煞俱旺，有禄权。纯午，孤贫无倚，不然残疾。丑午行西南，公卿以上贵。纯寅，亦贵。

庚辰日丙戌时，时日相冲，忧伤妻子。月通金水气，贵。木火气重者，艰辛，贫夭或残疾。

庚午日丙戌时，申酉亥丑、富，贵三品。已午未申，透出壬字，艮坎干方运，卿相有寿。

庚申日丙戌时，戌亥年月，东南运，贵。申月，大贵。

庚戌日丙戌时，辰戌丑未、印绶生助，吉。申子辰，偏官有制，贵。月通金气，不透壬字，行北运，贵。

戌时官库最为魁，丑戌相刑库自开；初主中年无显达，没年晚景称心怀。庚日时逢丙戌，偏官仓库埋藏。就中鬼贼不相当，身弱钱财虚荡。运旺身强发福，雁行骨肉参商。妻重子晚免刑伤，老景封侯拜相。
