---
source: 三命通會
chapter: 第5章
title: 六庚日己卯时断 / 六庚日庚辰时断
category: 八字
author: 萬民英
dynasty: 明
format: epub
keywords: ["甲", "辰", "丁", "戌", "火", "子", "丙", "申", "乙", "亥", "未", "巳", "午", "寅", "水", "地支", "金", "木", "卯", "己"]
---

# 六庚日己卯时断 / 六庚日庚辰时断

第102章 六庚日己卯时断

六庚日生时己卯，胎生元命发因妻；柱中有托逢庚旺，财禄丰盈福寿齐。

庚日己卯时，胎生元命。庚金卯上受胎，见巳为生气印绶。庚以乙为财，卯有旺乙，因妻发福。若柱旺丁，生月带禄者，贵；有倚托者，富。通生气财旺者，生财旺运者，俱贵。

庚子日己卯时，子卯相刑，忧伤妻子，子年月，贵。丑未，官至三品。一云破祖失土，大贵。

庚寅日己卯时，亥卯月，财星格，早荣早退。午戌，三合官局，干透金水，行西北运，吉。

庚辰日己卯时，孤。年月通木气及有倚托者，贵。

庚午日己卯时，刑破。申子辰己酉丑，俱行东南运，贵。寅午戌亥卯未，须得西北运为佳。

庚申日己卯时，卯月，财星格，不贵即富。丑巳年月，翰林清贵，官至亚卿。一云少贫，中年有小灾，克妻少子。

庚戌日己卯时，少孤母贱，中年贵。卯酉辰丑月，官至公卿。

天元庚己卯时连，禄见文书富贵全；四柱无刑冲克破，贵人接引上青天。庚日时逢己卯，财官运气亨通。若无刑冲定褒封，有破中年不顺。雁行六亲难靠，自成家计无穷。时来发达显功名，自有高人引用。

第103章 六庚日庚辰时断

六庚日生时庚辰，金火秋生气象纯；若有魁罡包贵贱，财官喜忌六官分。

庚日庚辰时，金水清白。六庚之中，庚戌庚辰为魁罡，怕见财官刑冲；不见，主为人粗豪暴勇而贵，见则祸患百出。

庚子。庚寅、庚午、庚申，喜见财官。生秋月，为人秀丽，不贵则富。若身不化，得甲乙丁透出，生火木分野，亦作财官论。喜月气通运者，吉。

庚子日庚辰时，申月生，井栏叉格。柱并运不见丙丁巳午寅戌字，贵。纯卯年月，位至公侯。

庚寅日庚辰时，龙虎拱门。年月通火土者，贵。纯庚辰，王侯；不然，极凶。若年月遇木火，运再行，极品。

庚辰日庚辰时，魁罡，年月不见财官并戌字，贵；冲破者富。申子年月作井栏叉，行西南运，吉。纯庚辰，庚申或乙酉化金通无火气，凶徒小人。一云刑。

庚午日庚辰时，自刑，金神入火乡。申月，行火木运，官可六品。

庚申日庚辰时，子、申年月入井栏叉。柱、运不逢丙丁巳午字，贵。纯庚申、庚辰，行西北东运，武职极品。

庚戌日庚辰时，魁罡，土厚地方，官高禄重。子月、西南运，贵。寅辰年月，平常。

六庚时辰仔细推，辰中印库钥匙开；四柱若有冲刑字，安然福禄自天来。庚日庚辰时正，地支三合为魁。就中卯戌库门开，无破紫袍金带。巳午丙丁减副，谋为财去财来。妻重子晚命中该，富贵清闲自在。
