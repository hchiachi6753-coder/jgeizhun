---
source: 三命通會
chapter: 第36章
title: 六壬日丁未时断 / 六壬日戊申时断
category: 八字
author: 萬民英
dynasty: 明
format: epub
keywords: ["甲", "辰", "丁", "壬", "戌", "火", "子", "衰", "申", "亥", "未", "巳", "戊", "午", "格局", "寅", "水", "木", "卯", "己"]
---

# 六壬日丁未时断 / 六壬日戊申时断

第130章 六壬日丁未时断

六壬日生时丁未，夫化妻从格局奇；若是局中通水木，发财发福两相宜。

壬日丁未时，夫从妻化，壬合丁，未上同木局，贵。若月通木局，有倚托者发财，不通，但有资助，因妻致富。

壬子日丁未时，月通木气，贵；通金气，富，通火土气，富贵；两全不通，行火土运，亦吉。

壬寅日丁未时，丁壬化木，亥卯未，寅月，贵。

壬辰日丁未时，辰月生，壬骑龙背局，贵显。寅月，妻重子荣。三合水局，身旺无倚，多贫克妻。

壬午日丁未时，春平，夏富，秋贵，冬吉。巳午年月，位至王候。未月，东运，贵。子月，正印、三奇俱藏，贵当极品。

壬申日丁未时，大富。巳午年月，或透戊己，富贵双全。

壬戌日丁未时，日德，封妻荫子，中年又损妻子。亥子申酉月，贵。巳午，不贵即富。辰月夭，月德贵。

壬日时逢丁未临，木化成林忌见金；年月若还无破害，必教富贵福弥深。壬日时临丁来，就中暗合妻财。好来丑戌钥匙开，收积钱财广大。年月克冲不犯，天然衣禄安排。鸳帏子息早年乖，中末依然享泰。

第131章 六壬日戊申时断

六壬日生时戊申，长生之地鬼伤身；身强制伏为高命，反此定知贫薄人。

壬日戊申时，水土混浊。壬以戊为鬼，庚为印，申上庚金健旺，壬水长生，戊土偏官，身鬼俱强，为人勇暴，若通旺月，行身旺运，有甲木制伏者贵；不通，聪明不贵，再行鬼旺运，难以显达。

壬子日戊申时，羊刃带煞，贵人提携。巳午年月，近侍有权。

壬寅日戊申时，时日相冲，身孤为僧道，吉。如寅午戌或纯辰年月，亦贵。

壬辰日戊申时，戌月生，早登科甲，官至方面。寅卯丑申子午等年月，极贵，武职一品。

壬午日戊申时，偏官偏印。亥卯未寅月，威权。子丑月，木火运，翰林清贵。戌月，行东南运，高品。

壬申日戊申时，壬水长生，居申，煞旺身强，更生亥卯未月，偏官有制，吉。

壬戌日戊申时，破滞多蹇。纯酉，巨富。若不通身旺月，行煞旺乡，不吉。有甲制亦可。戊己土重，主瞎疾平常。

申时壬戌合天元，运去财官福自然；鬼旺身衰无救助，平生劳碌不周全。壬日戊申时显，支干煞旺双全，喜逢辰子两相连，正合衣锦局面。被害刑冲克战，就中文福艰难。运行吉地紫泥宣，富贵妻多子健。
