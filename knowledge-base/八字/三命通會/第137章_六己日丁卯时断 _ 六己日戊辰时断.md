---
source: 三命通會
chapter: 第137章
title: 六己日丁卯时断 / 六己日戊辰时断
category: 八字
author: 萬民英
dynasty: 明
format: epub
keywords: ["甲", "辰", "丁", "壬", "辛", "戌", "火", "子", "申", "乙", "亥", "未", "癸", "巳", "戊", "午", "寅", "水", "地支", "墓"]
---

# 六己日丁卯时断 / 六己日戊辰时断

第90章 六己日丁卯时断

六己日生时丁卯，支干暗鬼枭虚神；柱中有助方为福，无助难为显达人。

己日丁卯时，己以丁为印，乙为鬼，卯上明丁暗乙。若岁月中无救助倚托者，虚秀不实，有成有败。月中见辛制伏身旺者，贵；运旺，亦吉。

己丑日丁卯时，申子辰，武职。亥卯未，荣富。巳酉丑，行东北运，吉。

己卯日丁卯时，巳酉年月，制伏得宜。庚申合煞，文进大贵。子月，刑煞遇贵，主兵权或法官。地支纯印或三合木局，运行寅，混官再遇流年冲运，凶死。

己巳日丁卯时，无冲破，富贵；寅午辰年月，刑伤不利。亥月，木火运，贵。若春生透甲乙者，官煞太旺，有制化，亦贵；否则凶夭。

乙未日丁卯时，不贵则富；卯戌亥丑年月，吉。

己酉日丁卯时，九成十破，未年旺。年月通身生旺，干头有辛癸制伏丁乙者，吉。

己亥日丁卯时，秋生，偏官有制，富贵。春寿促。夏身旺，吉。冬平常。辰戌丑未月，贵。

己日卯时福自摧，求名求利总不宜；身宫但有刑克字，离乡别井走东西。

己日时逢丁卯，倒食偏官交加，酉庚辛破受波渣，思想不能通达。父母雁行难望，落花后立根芽。圆亏离祖可成家，发迹山林涧下。

第91章 六己日戊辰时断

六己日生时戊辰，其身得位遇财神；田园富贵多诚信，甲乙提纲禄贵人。

己日戊辰时，财库专位。已以壬癸为财，辰上入墓，己土专位。为人诚信富贵。若通月气或甲乙透出，是生月带禄、大贵。辰月，身旺，不得父母力。见甲化土者，大富。冬夏，财旺生官、富贵。西运，平常。

己丑日戊辰时，身孤。寅卯月，禄旺。辰月透甲，作化气看，贵。午，富厚。寅酉，风宪。年月子丑透甲，行东南运，金紫，近侍；怕西北运，退职。

己卯日戊辰时，卯月，风宪。水木年月，行东北运，并同。

己巳日戊辰时，身孤后发。春官贵；夏平稳；秋凶暴；冬财旺。岁运同。

己未日戊辰时，丑月，杂气财官，吉。寅辰巳亥午戌年月，文章贵显。

己酉日戊辰时，春官旺，夏平吉，秋暴狠，冬财旺。

己亥日戊辰时，丑月，杂气财官，贵。戌月，木水运，六、七品。寅午子辰年月，大贵。辰时己日不寻常，内有钱龙镇库藏；比劫不逢行运吉，定教富贵广田庄。

己日戊辰时遇，身逢旺库丰盈。果然花谢再重荣，丑戌刑冲财盛。壬申财官双美，妻重子晚方成。双亲雁侣事中平，独立自成之命。
