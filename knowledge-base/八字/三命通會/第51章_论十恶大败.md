---
source: 三命通會
chapter: 第51章
title: 论十恶大败
category: 八字
author: 萬民英
dynasty: 明
keywords: ["亥", "未", "丑", "庚", "辛", "子", "辰", "癸", "丙", "丁", "巳", "戌", "甲", "申", "卯", "戊", "寅", "壬", "乙"]
---

# 论十恶大败

十恶者，譬律法中人，犯十恶重罪，在所不赦，大败者，譬兵法中
与敌交战，大败无一生还，喻极凶也。六甲旬中十个日值禄人空亡，如
甲辰、乙巳，甲以寅为禄，乙以卯为禄，甲辰旬以寅卯为空亡。壬申
者，壬以亥为禄，甲子旬以亥为空亡。余如丙申、丁亥、庚辰、戊戌、
癸亥、辛巳、乙丑等日皆仿此。命中犯者，当以日上见之为是，其余不
论。况犯者未必皆凶，若内有吉神相扶，贵气相辅，当为吉论。
《元白经》曰：“十恶都来十个辰，逐年有煞用区分。”如庚戌年见
甲辰日，辛亥年见乙巳日，壬寅年见丙申日，癸巳年见丁亥日，甲辰年
见戊戌日，乙未年见乙丑日，甲戌年见庚辰日，乙亥年见辛巳日，丙寅
年见壬申日，丁巳年见癸亥日，盖以年支干冲日支干，无禄为忌，余悉
无妨。
