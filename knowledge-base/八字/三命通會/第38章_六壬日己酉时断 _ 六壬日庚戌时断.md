---
source: 三命通會
chapter: 第38章
title: 六壬日己酉时断 / 六壬日庚戌时断
category: 八字
author: 萬民英
dynasty: 明
format: epub
keywords: ["甲", "辰", "丁", "壬", "辛", "戌", "火", "子", "丙", "乙", "申", "沐浴", "亥", "未", "癸", "巳", "戊", "午", "寅", "水"]
---

# 六壬日己酉时断 / 六壬日庚戌时断

第132章 六壬日己酉时断

六壬日生时己酉，明官暗印有扶持；月通身旺人清贵，犹恐恋花贪酒色。

壬日己酉时，败处逢生。壬水酉上沐浴，辛为生气印绶，酉上辛金旺，用己为官，酉上有明己，若通月气有倚托，行财官运，贵，反是，平常。但犯桃花坐命，风流人物，恋花贪酒。

壬子日己酉时，春平，夏吉，秋常，冬旺。如卯月生，好花酒。

壬寅日己酉时，大富贵，喜通水气，行官运，贵。但好花酒，风流人物。

壬辰日己酉时，高，月同日，壬骑龙背，大贵。巳月，行东北运，贵。

壬午日己酉时，禄马同乡，先难后易。丑寅月，行金水运，武职二品。

壬申日己酉时，官印临门，局中无冲破，禄马双全，不贵即富。戌月生，东南方运，腰金衣紫。

壬戌日己酉时，亥寅子月，行财官运，贵显非常。纯亥，文贵。

天干壬日酉时真，改祸为祥遇贵人；若不为官封品级，晚年享福旺家门。壬日时逢己酉，正官印绶无偏，荣枯贵贱是因缘，人自生成便见。乙癸卯冲破克，驳杂财官减半，遭富贵不双全，差了生时难辩。

第133章 六壬日庚戌时断

六壬日生时庚戌，身临财库却为鬼；明庚暗戌相刑克，财禄生平聚散多。

壬日庚戌时，枭临财库，壬以丙丁为财，库于戌，庚为倒食，戊偏官，若通火木月气，有倚托者，贵；不通，财帛聚散。

壬子日庚戌时，名利进退，庚辛年月，贵。辰丑，刑冲；酉月，破害，财库得用；巳午，财官旺，俱吉。

壬寅日庚戌时，刑妻克子。若春生，平，夏、冬，吉。辰丑未月，贵。

壬辰日庚戌时，夏月，不富则贵，春平，秋稳，冬辛勤劳苦，或为僧道，有财破刑。

壬午日庚戌时，禄马同乡，壬自坐禄，有庚辛制甲乙为贵。辰戌丑未年月，吉。申月学堂，文贵大显。亥子水旺，透壬主凶。午戌透戊，煞旺亦凶。

壬申日庚戌时，通火木月气，富贵；不通，行通运，亦好。丑戌年月，大贵。

壬戌日庚戌时，不利妻，主被妻妾害，反复成败。纯戌，贵。寅丑，武职。申月，长生学堂，修文多贵。亥月，建禄，干透财官；卯月，伤官，干透财星，俱贵。未月，杂气财官，丑戌相刑。吉。

壬庚相逢戌时生，库有财官锁闭门；究竟无头多反复，功名到底似浮云。壬日时逢庚戌，支干倒食难容。财官印绶库内封，无钥不能取用。丑酉辰逢作福，更逢丁己成名。但怕克害过刑冲，驳杂如常之命。
