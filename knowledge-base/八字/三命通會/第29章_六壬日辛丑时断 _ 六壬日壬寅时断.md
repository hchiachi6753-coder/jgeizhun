---
source: 三命通會
chapter: 第29章
title: 六壬日辛丑时断 / 六壬日壬寅时断
category: 八字
author: 萬民英
dynasty: 明
format: epub
keywords: ["甲", "辰", "丁", "壬", "辛", "戌", "火", "子", "丙", "衰", "食神", "申", "乙", "亥", "未", "癸", "巳", "戊", "午", "寅"]
---

# 六壬日辛丑时断 / 六壬日壬寅时断

第124章 六壬日辛丑时断

六壬日生时辛丑，下有官星上印绶；如通月气运西南，官印扶身人清秀。

壬日辛丑时，官印得位。壬以己为官，辛为印，丑上金局，暗已得位，若通月气，为人清秀，禄贵安稳；不通，主性僻诡谲。

壬子日辛丑时，巳酉丑月，印绶，多受父母荫。申月，火土运，近侍有权。辰戌丑未，有官有印，丰资旷达，名播天涯。寅午戌月，财破，禄印不成局，平常。亥申年月，贵。

壬寅日辛丑时，丑月，杂气印绶高。辰巳，煞强无制伏，财官身弱，辛苦。

壬辰日辛丑时，辰戌丑未，杂气财官印绶，俱吉。春平，夏财禄，秋吉，中有凶。冬身旺，须行南运方显。

壬午日辛丑时，禄马同乡，贵。夏吉。秋，财官印全，亦贵。

壬申日辛丑时，寅卯亥未年月，进士风宪，官至二品，终有起倒。辰戌，富足。申酉，享用自然，行北运亦贵。

壬戌日辛丑时，辰月，冲开财官，贵。丑戌，亦吉。柱有乙癸卯字，平常。

六壬日干辛丑时，官印相生事事奇；午月更通金土旺，为官清贵定无移。壬日时临辛丑，财官印绶其中，要知开库钥匙通，戊己相逢火重。癸卯乙字减福，有遇龙虎相冲。只争迟早改门风，富贵承恩拜宠。

第125章 六壬日壬寅时断

六壬日生时壬寅，水火相逢既济论；水木月通财禄贵，不通无救是常人。

壬日壬寅时，水火既济。壬用丙为财，甲为食，寅上丙生甲旺，壬水无气，若通水局，有倚托，皆贵，不通无救，福薄。壬寅日健旺，主大富，如不通月气，亦贵。

壬子日壬寅时，纯子，年月无午冲破，入飞天格，富贵。寅卯巳申酉戌亥年月，俱贵。

壬寅日壬寅时，壬趋艮格，土厚地方，山明水秀，腰金衣紫。巳亥年月，武职三品，富厚纯笃。寅年午月，行北运，金紫。巳月，行西北运，贵。辰戌丑未，亦吉。纯寅尤吉。一云中年贵，五十后大厄。

壬辰日壬寅时，纯辰，壬骑龙背格，干头无丙丁戊己，运行比肩，大贵。纯寅大富。卯戌月，木金运，三五品贵。午月，平常。

壬午日壬寅时，少年多疾厄。壬午，禄马同乡。辰寅年月，二品贵。申酉，高尚，若通木火，才名冠世，贵。戌月，行东南运，方面极品。

壬申日壬寅时，巳酉丑月，武职三品。辛卯、戌月，亦贵。子寅，大贵。一云贫而发，亦不久。

壬戌日壬寅时，巳月，偏官格，名标金榜，身坐玉堂。纯子，三品，寅卯，行北运，风宪。又，六壬日见壬寅时，名白太虚贵，不久，盛而祸生。

六壬逢虎是浮沤，富贵功名莫强求；有印有官为上格，骤然财禄免忧愁。壬日壬寅时遇，比肩相遇食神，弟兄雁侣少同群，此是生时定分。坐局运行官地，身强禄位超伦。身衰刑害祸相侵，衣禄平常之命。
