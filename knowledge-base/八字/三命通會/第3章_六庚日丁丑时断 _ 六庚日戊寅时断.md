---
source: 三命通會
chapter: 第3章
title: 六庚日丁丑时断 / 六庚日戊寅时断
category: 八字
author: 萬民英
dynasty: 明
format: epub
keywords: ["辰", "丁", "戌", "辛", "火", "子", "丙", "衰", "申", "亥", "未", "癸", "巳", "戊", "午", "寅", "水", "金", "木", "卯"]
---

# 六庚日丁丑时断 / 六庚日戊寅时断

第100章 六庚日丁丑时断

六庚日生时丁丑，贵地逢官火太轻；木火运通轩冕客，不通独立只虚名。

庚日丁丑时，金重火轻。庚以丁为官，以己为印，丑上丁火气轻，己土正位。若通木火气月，官印逢生旺，贵；不通，虚名而已。通火土生旺月，富；不通，运遇亦主名声。

庚子日丁丑时，春夏，贵；秋平常；冬孤克。

庚寅日丁丑时，魁元。寅卯午未亥月，清秀高命。行午、未运，贵显。通火土年月，贵。

庚辰日丁丑时，丑月，富而寿促。己，近侍，大贵。通火旺土生月，贵；不得，运遇亦富，有名誉。

庚午日丁丑时，通土月气，贵；不，亦富，有名声。

庚申日丁丑时，丑月，金火运，极品。辰巳午未戌月，官印两旺，贵。申、酉，身太旺，须行木火。寅、卯，财太旺，须行金水。亥子，金寒水冷，须行火土运，贵。

庚戌日丁丑时，春财旺；夏官旺；秋平淡；冬无力。

庚丁相合丑时全，好象明蟾耀碧天；不遇刑克真稀奇，财官兴旺更长年。庚日时逢丁丑，正官、财库相随。午未戌月福优余，庚取时逢金柜。金逢火而成器，必然荫子封妻。从来歌酒不相离，定主清闲乐意。

第101章 六庚日戊寅时断

六庚日生时戊寅，火生金绝福高人；月通从革或秋降，却做皇家柱石臣。

庚日戊寅时，火生金绝。庚以丙为鬼，戊为倒食。寅上有明戊、合癸化火，庚金气绝。若不通金旺月，无救助者，夭贱贫下。巳月，庚长生，丙健旺，身鬼俱强；运行西方，勇暴，武贵。申酉丑戌月，金火合局，化鬼为官，更得身强运，贵。

庚子日戊寅时，寅午年月，登科显达。纯申，三、四品贵。丑月、金火运，公卿。

庚寅日戊寅时，月通火局或秋生，行身旺运，贵。庚子月，自死。年见辛酉，贫夭残疾。身衰见丙太旺，同论。

庚辰日戊寅时，春夏生，干透丙丁，运行身旺，贵。

庚午日戊寅时，寅午戌月，金衰火旺，当带残疾。纯寅，反主极贵。秋，金旺，多贵，但忌时遇亡劫，克身则凶。

庚申日戊寅时，时日并冲，忧伤妻子。寅卯辰月、火金运。侯伯。春月、西南运，大贵。寅月，贵显不久。一云先刑后吉。

庚戌日戊寅时，贵。戌月，杂气财官印绶，贵。庚辰年，己卯月者，侯伯。

庚日寅时甚可夸，无刑克破显忧华；运来自有高人助，时至如添锦上华。庚日戊寅时秀，编印倒食难收。少年未遇莫心忧，此命或贫或富。时至发财发福，运来顺水行舟。月中金水更相投，无破功名成就。
